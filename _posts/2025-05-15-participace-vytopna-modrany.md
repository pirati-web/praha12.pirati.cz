---
category: blog
title: "Přání veřejnosti ve velké participaci s developerem v centru Modřan ignorována - vzor pro vývoj na OC Labe?"
date: 2025-05-15
author: Jan Adamec
authorId: jan.adamec
image: posts/2025-05-15-participace-vytopna-modrany.jpg
tags:
  - participace
  - výstavba
---

Na Praze 12 se rozbíhá další participace občanů k developerskému projektu – tentokrát v[ okolí OC Labe](https://www.praha12.cz/pozvanka%2Dna%2Dverejne%2Dsetkani%2Dk%2Dprojektu%2Dbudouci%2Dpodoby%2Dcentra%2Dlabe/d-112317) (ulice Mazancova a Kutilova). Jaký průběh měla podobná participace u stavby v centru Modřan [na místě bývalé výtopny]({%link _vystavba/modrany-teplarna.md %})? Přinášíme přehled, který může sloužit jako srovnání.

### Smlouva s developerem před nákupem pozemku

V roce 2019 uzavřela městská část Praha 12 smlouvu se společností EP Real Estate, která spadá pod holding EPH Daniela Křetínského. Smlouva (viz usnesení [R-045-025-19](https://www.praha12.cz/assets/File.ashx?id_org=80112&id_dokumenty=72593)) byla podepsána ještě předtím, než developer odkoupil pozemky v okolí bývalé kotelny, které získal spolu s koupí Pražské teplárenské od hlavního města Prahy. Zajímavostí je, že EPH v roce 2020 prodal Pražskou teplárenskou firmě Veolia, ale lukrativní nemovitosti – včetně této – si ponechal.

Smlouva omezila výstavbu na maximálně 8 pater a definovala maximální objem hrubé podlažní plochy. Vzhledem k tomu, že investor původně deklaroval záměr postavit wellness hotel s bazénem, Praha 12 prosadila podmínku, že bazén bude veřejně přístupný. V opačném případě měl developer zaplatit městské části sankci 70 milionů Kč, která by mohla být použita na stavbu bazénu jinde. Tuto podmínku prosadilo tehdejší vedení radnice pod vedením starosty Jana Adamce (Piráti).

### Setkání s občany pro definici chybějících veřejné vybavenosti

Dne 11. května 2023 zahájilo nové vedení městské části (ODS, ANO, TOP 09) ve spolupráci s developerem veřejnou participaci s cílem zjistit, jaké veřejné vybavení by místní občané nejvíce uvítali.

Výsledky seřazené podle priorit:

1. Plavecký bazén (57 bodů)
2. Fitness (22 bodů)
3. Wellness, sauna, menší wellness vč. malého bazénu pro děti (17 bodů)
4. Komunitní centrum (13 bodů)
5. Kavárna (13 bodů)
6. Kanceláře pro menší a střední firmy (12 bodů)

### Proč bazén nebude?

Brzy se ukázalo, že developer je již s radnicí domluven na tom, že bazén v projektu budovat nechce, není pro něj ochoten vyčlenit prostory a raději využije co největší plochu pro bytovou výstavbu s komerčními prostory v přízemí. Prozatím se počítá se zakomponováním malého komunitního centra. Starosta Vojtěch Kos (ODS) deklaroval, že Praha 12 nemá zájem o zisk dalších prostor v projektu a raději využije finanční sankci 70 milionů Kč.

Bývalý starosta Jan Adamec (Piráti) k tomu dodává:

> „Chybou smlouvy bylo, že sankce ve výši 70 milionů Kč neobsahuje inflační doložku. Vzhledem k vysoké inflaci v posledních letech (covid, válka) tato částka už dnes zdaleka nestačí na stavbu plnohodnotného bazénu.“

Připomeňme, že smlouvu na radu předkládal tehdejší radní Vojtěch Kos (ODS), dnes starosta.

### Výsledek participace: jen výběr architektury stavby

Výsledky participace ohledně chybějící veřejné vybavenosti se tak ukázaly být zbytečné. Reálně zohledněny byly jen návrhy pěších propojení v území – tedy prvky, které by navrhl i zkušený urbanista bez participace.

Druhé veřejné setkání se zaměřilo na prezentaci architektonických návrhů od několika renomovaných ateliérů. Výběr finální podoby stavby proběhl formou jednání pracovní skupiny složené převážně z místních politiků (koalice i opozice), dvou zástupců developera, architekta městské části a dvou členů SVJ.

{% include newsletter-box.html %}

