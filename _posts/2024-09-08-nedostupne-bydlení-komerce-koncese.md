---
category: blog
title: "Dostupné bydlení? ODS, ANO a TOP09 říkají: ne, raději komerci"
date: 2024-09-08
author: Jan Adamec
authorId: jan.adamec
image: posts/2021-08-31-mikrotechna-jerab.jpg
tags:
  - bydlení
  - výstavba
  - majetek
---

Koalice ODS, ANO a TOP 09 v Praze 12 místo stavby obecních bytů pro dostupné bydlení raději předají pozemky developerovi, který je bude pronajímat komerčně. Stát i Praha mají přitom dotační fondy, ze kterých by se stavba obecních bytů dala financovat.

Obecní byty mají obrovský vliv na cenotvorbu nájmů v lokalitě, jak známe z některých západních měst (Mnichov, Vídeň, Kodaň), ve kterých je výrazný podíl bytů ve vlastnictví obce / města. V Praze bohužel zatím spíše pokračuje trend prodeje obecních bytů.

Například Praha 12 v současné době vlastní jen 274 bytů, které pronajímá za relativně nízké částky ([100 Kč za m²](https://www.praha12.cz/mestska-cast-upravuje-vysi-najemneho-v-obecnich-bytech-a-valorizuje/d-95714) plochy bytu měsíčně), a to zejména lidem v nouzi a v menší míře pro potřebné profese (policisté, hasiči, lékaři, učitelé). Při takto malém počtu bytů má i Praha 12 velmi dlouhý pořadník čekajících na přidělení obecního bytu.

### Vyřešené financování staveb dostupného obecního bydlení

Problém nedostatku obecních bytů a dostupného bydlení si již před lety uvědomil pražský magistrát, které v roce 2015 vytvořilo Fond rozvoje dostupného bydlení na území hl. m. Prahy. Městská část z něj může financovat projekt i stavbu domů. Na webu magistrátu je i [seznam všech podpořených projektů z tohoto fondu](https://praha.eu/fond-rozvoje-dostupneho-bydleni-na-uzemi-hl-m-prahy).

Další dotační program vyhlásilo v dubnu 2024 za působení ministra Ivana Bartoše i Ministerstvo pro místní rozvoj (MMR). [V programu Dostupné bydlení má na dotace připraveno 7 miliard Kč](https://mmr.gov.cz/cs/ostatni/web/novinky/program-dostupne-bydleni-dostal-zelenou-vlada-odso).

### ODS a ANO: byty raději komerčně

Praha 12 po opuštění původní radnice v Pískové ulici plánovala na jejím místě postavit bytový dům (viz usnesení [R-107-002-21](https://www.praha12.cz/assets/File.ashx?id_org=80112&id_dokumenty=81377) z února 2021 či [R-174-019-22](https://www.praha12.cz/assets/File.ashx?id_org=80112&id_dokumenty=90428) z května 2022), který by financovala Praha. Dalším objektem pro celkovou rekonstrukci je i starý bytový dům na adrese Komořanská 108.

Současná koalice ODS, ANO a TOP 09 ale jde cestou komerční, a to pomocí známých firem. Místo postavení domů pomocí financí od státu či Prahy a následného pronajímání bytů přenechá vše komerci. Chce jít cestou tzv. koncese, kde Praha 12 pronajme koncesionáři pozemky s původními budovami. **Ten na nich za své peníze postaví nové domy a byty v nich bude pronajímat sám, aby pokryl náklady na stavbu a realizoval zisk.**

Tento postup byl nastartován dne 11.6.2024 vybráním poradenské firmy pro následnou zakázku na koncesi (usnesení [R-81-018-24](https://www.praha12.cz/assets/File.ashx?id_org=80112&id_dokumenty=105638)).

### A známé firmy: nejdražší Rowan Legal nabídl o milion vyšší částku za právní poradenství, přesto zakázku získal

Celý záměr výstavby na Praze 12 pomocí koncese získává ještě další rozměr. Již při výběru poradenské firmy pro koncesi postupuje ODS a ANO velmi podivně.

> “Po uveřejnění zakázky pro Rowan Legal tzv. na výjimku jsem jako zastupitel požádal o zaslání protokolu o hodnocení této zakázky. Nad získaným materiálem doteď kroutím hlavou,” uvádí pirátský zastupitel, ex-starosta Jan Adamec.

Z protokolu vyplývá, že Praha 12 provedla pro tuto zakázku průzkum trhu s přímým oslovením pěti firem. **Zadání zakázky tedy nebylo nikde zveřejněno.** Radnice získala od pěti oslovených tři nabídky. A **vybrala tu nejdražší!** Rozdíl cen (uvedené bez DPH) nebyl malý:

| Uchazeč | Objednané služby | Sazba nad rámec |
|---|---:|---:|
| uchazeč 1 | 180 000 Kč | 2500 Kč / h |
| uchazeč 2 | 519 090 Kč | 2300 Kč / h |
| Rowan Legal | 1 500 000 Kč | 2400 Kč / h |

Uchazeč 1 pro objednané služby uvedl cenu zásadních prací, na zbytek se aplikuje hodinová sazba. U nabídky Rowan Legal není zřejmé, co je pokryté objednanými službami, ale cenový rozdíl je obrovský, i kdyby si Rowan neúčtoval ani jednu hodinu nad rámec.

{% include newsletter-box.html %}

Ano, zakázku získal Rowan Legal. Protože jej lidé z radnice již znají, minimálně z předchozích zakázek na Praze 12, jak v průvodním dopise k podkladům píše místostarosta Vojtěch Mikoláš (ODS).

| Stavba | právník | poradce | projektant | stavba | 
|---|---|---|---|---|
| Radnice Prahy 12| Rowan Legal | Newton, Fetters| Loxia | Geosan | 
| Koncese PRIOR | Rowan Legal | Newton, Fetters | Loxia | BAK |
| Koncese na byty | Rowan Legal | ? | ? | ? | 

Zakázce na koncesi obchodního domu PRIORu jsme se věnovali například v únorovém článku [PRIOR - promarněná příležitost…]({%link _posts/2024-02-25-novy-prior-modrany-studie.md %}), kdy Loxia představila podobu nového (převážně bytového) domu, případně rok před tím v článku [Bude Loxia a Fetters Mng. dělat pro pražskou ODS i nový PRIOR?]({%link _posts/2023-02-17-zakazka-na-prior-modrany-loxia-fetters.md %})

**Zdá se, že koalice ODS, ANO a TOP 09 dala přednost svým starým známým (firmám) a komerci, než aby chtěla občanům Prahy zajistit dostupné bydlení.**

### Jiné pronájmy bytů přes aukci, nikoli pořadník a bytovou komisi

Krom stavby nových bytových domů komerčním přístupem, došlo nyní ke komerčnímu postupu i při pronájmu tří již existujících obecních bytů. V červenci koalice rozhodla, že pronájem nebude realizovat standardní cestou, ale pronajme čtyři byty nejvyšší nabídce v aukci – viz usnesení [R-86-009-24](https://www.praha12.cz/assets/File.ashx?id_org=80112&id_dokumenty=106462) (pravidla viz usnesení [R-85-007-24](https://www.praha12.cz/assets/File.ashx?id_org=80112&id_dokumenty=106243)).

Klasická cesta přes pořadník spravovaný sociálním odborem MČ Praha 12 a posouzení na bytové komisi se nekoná a již tak malý počet obecních bytů se zvýhodněnou výší nájmu se dále snižuje.

