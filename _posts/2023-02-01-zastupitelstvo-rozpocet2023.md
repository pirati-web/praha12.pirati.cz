---
category: blog
title: Chaotický přístup k rozvoji škol v rozpočtu Prahy 12 na rok 2023
date: 2023-02-01
author: Jan Adamec
authorId: jan.adamec
image: posts/2022-10-20-zastupitelsky-sal-praha12.jpg
tags:
  - rozpočet
  - zastupitelstvo
---
Lednové zastupitelstvo přineslo několik stěžejních témat, řešil se rozpočet i příprava na jednání o budoucnosti jedoho z posledních Priorů v Česku.

Pokud jde o rozpočet, zdá se, že se nové vedení Prahy 12 někde přepočítalo a jinde nedopočítalo. Nejzapeklitější je situace ve školství, kdy počet obyvatel v oblastech u Vltavy výrazně přibývá, ale míst v základních školách se nedostává.

Situace v mateřských školách se postupně zlepšuje. Vedle stavby 4třídní MŠ Mydlinky, která se snad otevře letos v září, u Belárie přibude od developerů dalších 6 tříd pro předškolní děti.

Již příští rok převezme Praha 12 dvě třídy v Zahálce, pro které ale nemá zajištěno stravování. Dlouhodobě se plánuje zajistit vaření v kuchyni stávající školky MŠ Montessori. Pirátský zastupitel Jiří Brůžek upozornil na to, že v rozpočtu je na rekonstrukci kuchyně jen 50 tisíc, potřebné miliony se totiž utrácí jinde, třeba na rekonstrukci zahrady jiné školky. Takže sice vznikne krásná školní zahrada, ale v Zahálce nebudou mít děti co jíst. Rada se přitom nyní chce soustředit na stavbu další úplně nové školky - rozšíření MŠ Pod Sady.

### Nouze o místa v základních školách

Rada přitom stále otálí s řešením zoufale chybějící kapacity v základních školách. Již nyní mají děti problém se do škol dostat, a to se další věžáky ještě dokončují. Raději bychom viděli výsledky architektonické soutěže, která odborně posoudí, na kterých pozemcích se mají stavět nové třídy.

Pirátský zastupitel Jan Adamec proto navrhl doplnit usnesení o rozpočtu o úkol zpracovat a zveřejnit aktualizovanou demografickou studii MČ Praha 12 se zaměřením na oblasti u Vltavy ještě před tím, než se bude pokračovat v drahých přípravách rozšíření MŠ Pod Sady. Koalice si však chce jet po svém a tento postup odmítla.

_(Ilustrační obrázek: MČ Praha 12, licence CC BY-NC 4.0)_
