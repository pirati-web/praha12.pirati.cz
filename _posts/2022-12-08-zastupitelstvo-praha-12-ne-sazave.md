---
category: blog
title: "Věžáky na Sázavě jsou zpět - občané přinutili nové vedení vyjádřit nesouhlas"
date: 2022-12-08
author: Michal Macek
authorId: michal.macek
image: posts/2022-12-08-sazava-ne.jpg
tags:
  - výstavba
  - zastupitelstvo
---

Díky zájmu občanů a s přispěním Pirátů zastupitelé MČ Praha 12 na svém prosincovém zasedání projednali další budoucnost zástavby v okolí obchodního centra Sázava. Výsledkem je dobrá zpráva. Zastupitelstvo s věžáky významně narušujícími stabilizované území vyslovilo nesouhlas. A zavázalo starostu a radu proti zástavbě zabojovat.

_“Developer, který se svým záměrem neuspěl už v minulém volebním období, kdy radu vedli Piráti, a dokonce ani v tom předminulém, letos v prosinci svůj projekt tří domů včetně jedenáctipatrového věžáku chvíli po nástupu nové rady vedené ODS znovu oživil,”_ upozorňuje Jan Adamec, bývalý starosta městské části. Právě jeho rada při plánování zástavby na Dvanáctce vždy úzce diskutovala s občany a do svých rozhodnutí promítala hlavně zájmy místních. Stavba věžáků namísto OC Sázava by bezprostředně ovlivnila kvalitu bydlení a tím i života v okolí ulic Rilská, Angelovova, Poljanovova a dalších.

_“Za Piráty jsme obratem upozornili místní obyvatele a jsme rádi a velmi jim za to děkujeme, že na zastupitelstvo dorazili a nebáli se vystoupit. Rada sice navrhla bod zařadit a projednat, ale až díky jasně vyjádřenému nesouhlasu místních, kteří radu interpelovali, si starosta i další uvědomili, o jak zásadní zásah do území by se jednalo.  I díky vystoupení občanů se tak po více než hodinové diskusi podařilo jasnou většinou zastupitelstva odhlasovat nekompromisní nesouhlas zastupitelstva s projektem. A navíc byl námi nový starosta a rada zavázáni se za občany v řízení postavit,”_ popsala dění zastupitelka Pirátů Eva Tylová a přidala poděkování občanům.

Developer Fisolta objekt Sázavy vlastní řadu let a má zájem v místě stavět. Už roku 2017 u tehdejší rady ale neuspěl, zejm. s výškou plánovaných staveb. Rada Jana Adamce (Piráti) pak o dva roky později podporovala odkup hlavním městem, aby se zachovalo centrum služeb pro okolní obyvatele i přirozené centrum celé přilehlé oblasti. Více [v sekci Výstavba](https://praha12.pirati.cz/vystavba/modrany-sazava-rilska.html).

_“Jedná se jednoduše o další pokus rozbít tzv. stabilizované území v sídlišti předimenzovanou zástavbou. Což je jednoduše nepřijatelné. Sídliště mají téměř 40 let svůj přehledný krajinný ráz a prostorové vlastnosti jako skvělou pěší průchodnost a dostupnost obchodů i škol a taky dostatek zeleně. Nejsou ale nafukovací a například kapacita škol i další infrastruktury je v tuhle chvíli v lokalitě na hraně nebo dokonce spíš už za hranou. Jakékoli vysokopodlažní budovy navíc by tento urbanistický celek prostě zničily,”_ shrnuje Michal Macek, místopředseda pražských Pirátů a zastupitel bydlící právě u Sázavy.


