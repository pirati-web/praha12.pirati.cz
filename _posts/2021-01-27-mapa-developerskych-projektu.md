---
category: blog
title: Developeři na Dvanáctce pod kontrolou
date: 2021-01-27
author: Jan Adamec
authorId: jan.adamec
image: posts/2018-08-22-domy-slunce.jpg
tags:
  - výstavba
---

Už od roku 2003 vede Úřad městské části Praha 12 evidenci developerských projektů na svém území. Dohled nad zdejšími developerskými aktivitami je i naším zájmem. Ty největší projekty, zejména bytové domy, průběžně sledujeme jako místní Piráti a údaje o nich zveřejňujeme v [naší mapě výstavby](https://praha12.pirati.cz/vystavba/). Vedle informování obyvatel je naším cílem ty předimenzované projekty buď zastavit, nebo je alespoň změnit na únosnou míru. Možnosti úřadu jsou v ohledu informací o záměrech investorů samozřejmě daleko větší. Ke stávající evidenci proto vznikla i [nová přehledná mapa](https://www.praha12.cz/vystavba%2Dstavebni%2Dprojekty/os-1229/) udržovaná úřadem. Ucelenější, obsáhlejší a jdoucí více do minulosti. Zobrazuje bytové, administrativní i jiné projekty na Praze 12 v pěti fázích realizace.

### S barvou ven

Podle nich jsou projekty v nové mapě i barevně odlišeny. Žlutá znázorňuje neaktuální projekty z minulosti, od jejichž realizace investoři upustili. Světle modré jsou ty již realizované, tmavě modré ty ve výstavbě. Červené jsou projekty v počáteční fázi záměru. A fialovou barvou jsou označeny projekty, které se aktuálně projednávají. Právě těch se týká jedna z nejdůležitějších funkčností nové mapy. Transparentně u nich lze dohledat i to, jak se k nim vyjadřovala rada či zastupitelstvo.

### Podle zásad

Rozvoj městské části zastavit nemůžeme. Ani nechceme. Vždy je ale třeba posoudit, do jaké míry bude nový projekt odpovídat stávající kapacitě veřejných služeb a infrastruktury, a kdy už přestává být pro městskou část prospěšný. Už v roce 2019 tak zastupitelstvo Prahy 12 stanovilo [Zásady pro spolupráci s investory (usnesení Z-05-016-19)](https://www.praha12.cz/assets/File.ashx?id_org=80112&id_dokumenty=69242). Mají zajistit rovnováhu mezi zájmy developerů na jedné straně a městské části a jejích obyvatel na straně druhé. Rada podle nich zároveň po developerech požaduje například i příspěvek na rozvoj infrastruktury.

### Pod kontrolou

Původní [„pirátská“ mapa](https://praha12.pirati.cz/vystavba/) samozřejmě stále funguje a aktualizujeme ji. Monitoruje přes dvě desítky nejvýznamnějších bytových domů ze současnosti či let jen nedávno minulých. Ta vytvořená úřadem sleduje i projekty menší a dohledat zde je možné i projekty z hlubší historie. V současné době eviduje na 80 záznamů. Nahlédnout do ní může kdokoli. Nachází se na webových stránkách městské části v sekci Město a Úřad: [Výstavba – stavební projekty](https://www.praha12.cz/vystavba-stavebni-projekty/os-1229/). A protože zájem developerů o Prahu 12 neklesá, naopak lze očekávat, že s blížící se stavbou nové trasy metra ještě poroste, předpokládáme, že rozrůstat se bude i mapa.

