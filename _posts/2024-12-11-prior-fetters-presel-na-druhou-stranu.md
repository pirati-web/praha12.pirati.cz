---
category: blog
title: "Nová zakázka kolem PRIORu rozkrývá chobotnici firem kolem tohoto projektu"
date: 2024-12-11
author: Jan Adamec
authorId: jan.adamec
image: posts/2024-12-11-prior-chobotnice.jpg
tags:
  - kauzy
  - výstavba
  - PRIOR
---

V roce 2023 uzavřela radnice s firmou BAK smlouvu na zbourání PRIORu a postavení nových objektů (převážně bytových, až 10 pater). V únoru 2024 pak radnice vedená koalicí ODS-ANO vypsala zakázku na správce stavby a právní poradenství, na straně MČ. Stavbu sice projektuje, staví a bude 50 let provozovat BAK, radnice však chce mít nad stavbou detailní dohled, protože formálně vzniká do jejího majetku.

Vyhodnocení [zakázky na správce stavby](https://zakazky.praha12.cz/contract_display_481.html) se protáhlo až do září 2024, tedy téměř půr roku, což je velmi neobvyklé. Podmínky pro dodavatele v ní byly velmi limitující, uchazeči museli například prokázat nedávnou zkušenost s velkými stavbami typu Design&Build. Nový Prior sice takto stavěn není, ale třeba nová budova radnice Prahy 12 byla. Připomeňme, že na té se podílely firmy Rowan Legal, Newton, Fetters Management a Loxia.

> “Pro zakázku by bylo pro výslednou cenu daleko výhodnější soutěžit část právního poradenství zvlášť a zvlášť technickou stránku věci. Sloučením obou částí do jedné zakázky se výrazně omezil počet potenciálních dodavatelů,” vysvětluje problém bývalý pirátský starosta Jan Adamec.

Praha 12 získala dvě nabídky, tu s nižší cenou následně vyřadila (údajně pro nedoložení kvalifikace, usnesení [R-91-004-24](https://www.praha12.cz/assets/File.ashx?id_org=80112&id_dokumenty=107278)). Vyhrálo tak sdružení firem Rowan Legal, Newton a Nosta-Hertz, které podalo nabídku vyšší.

![vizualizace]({{ 'assets/img/posts/2024-02-25-prior-viz-1.jpg' | relative_url }})<br>
_(Vizualizace nového PRIORu. Zdroj: architektonická studie)_

Firmy Rowan Legal, Newton a Fetters Management se na Praze 12 motají kolem všech velkých stavebních zakázek (nová budova radnice Prahy 12, koncese PRIORu, koncese na stavbu bytových domů). Pro všechny zasvěcené tedy bylo překvapení, že pro tuto zakázku, která navazuje na předchozí vyjednávání smlouvy na koncesi, vystřídala firmu Fetters Mng. firma [Nosta-Hertz](https://www.nostahertz.cz). Víte proč?

### Fetters po podpisu koncesní smlouvy přešel na stranu BAKu

Firma Fetters Mng., konkrétně její expert Tomáš Fetters, byla u zakázky na koncesi PRIORu od úplného začátku v roli ekonomického a technického poradce (vysoutěžen ještě během působení Pirátů na radnici Prahy 12) a během soutěžního dialogu vedl jednání městské části s uchazeči o zakázku, tedy i BAKem. Nastavoval tedy i parametry smlouvy a silně argumentoval pro následné uzavření smlouvy. S tou Piráti nesouhlasili, jak jsme uváděli [v sérii článků]({%link _posts/2023-02-21-prior-otevreny-dopis.md %}) na tomto webu. Není vyloučeno (nemůžeme to prokázat), že to mohl být právě Fetters, který k zakázce na PRIOR dovedl architekty z Loxie, se kterou jinak spolupracuje na mnoha jiných projektech. Loxii si formálně za subdodavatele vybral BAK. Ten přitom zpočátku soutěžního dialogu využíval jiné architekty.

Jak to, že v zakázce městské části na správce stavby nového PRIORu Fetters nefiguruje? Mezitím totiž uzavřel smlouvu na výkon správce stavby s BAKem a nyní tedy stojí na opačné straně, než když se dojednávala smlouva městské části s BAKem. Lze dohledat mj. na webových stránkách firmy, kde Fetters projekt PRIORu ([Galerie Modřany](https://www.fetters.cz/projekt/galerie-modřany)) uvádí v sekci “vlastní development” a ujal se i provozu současného starého PRIORu.

### Lest na radnici?

Je nanejvýš znepokojující, že firma, která od počátku záměru měla smluvní povinnost s městskou částí nastavovat zakázku a účastnila se tvorby smlouvy s dodavatelem, tak po podpisu smlouvy přejde na stranu dodavatele. **Jak dlouho měli zástupci Fetters Mng. tento plán? Pro koho tedy byly připraveny podmínky smlouvy?**

### Nový správce stavby na straně městské části: soused Loxie

Kdo firmu Fetters Management vystřídal? Je to firma Nosta-Hertz se sídlem Perucká 13, Praha 2. Je náhoda, že tato (pro nás nová) firma sídlí ve vile ob dva domy od kanceláří firmy Loxia, ve stejné ulici?

Na závěr připomeňme aktuální rozložení sil na obou smluvních stranách:<br/>
**MČ Praha 12**: Rowan Legal, Newton, Nosta-Hertz<br/>
**BAK**: Fetters Mng., Loxia<br/>

{% include newsletter-box.html %}


