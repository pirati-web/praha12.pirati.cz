---
category: blog
title: "Úřad platí dohodáře ANO, který si vykazuje i příplatkovou práci o státních svátcích"
date: 2026-01-06
author: Jan Adamec
authorId: jan.adamec
image: posts/2026-01-06-dohodar-ano-priplatky-za-svatky.jpg
tags:
  - kauzy
---

Radní za ANO nechávají úřadem platit Adama Gregora, jeho výkazy práce vzbuzují opravdu velké otazníky. Pan Gregor je na úřadu MČ Praha 12 zaměstnán na dohodu jako odborný asistent radních za ANO (Lenka Vedralová, Milan Maruštík a Jaroslav Zvonař). Na tom by nebylo nic špatného, podobná praxe běží již několik volebních období. Celkový objem financí na dohody politiků je měsíčně limitován. Problémem ale je, že **jeho výkazy jsou na první pohled podezřelé**.

Při kontrole provedené skupinou Kontrolního výboru zastupitelstva jsem nahlédl do výkazů práce pana Gregora a několika dalších dohodářů. Zatímco ostatní své činnosti popisují více či méně konkrétně, Gregor má výkazy každý měsíc stejné, s měsíčním součtem hodin na minutu přesně na limit a činnosti popsané nekonkrétně. Poradenské činnosti v oblasti zdravotnictví, poradenské činnosti v oblasti IT a digitalizace, sociální oblasti, zahraničních vztahů, dopravě. Nic víc uvedeno není, každý den jedna oblast. Radní ANO tuto praxi hájí, dohodář výstupy předává ústně, ne písemně, nelze je tedy nezávisle přezkoumat.

**Navíc si vykázal práci i o několika státních svátcích** - Velikonoční pátek a pondělí, 1. a 8. května. Je to nechtěný důsledek kopírování výkazů práce mezi jednotlivými měsíci nebo radní ANO skutečně zadávají Gregorovi práci i ve svátcích? **Za tu mu totiž úřad musí vyplácet příplatek ve výši 100% navíc.** Radní Zvonař však výkaz vždy podepíše a úřadu tak nezbývá než vše proplatit i s příplatky.

Aby toho nebylo málo, Adam Gregor je současně zaměstnán na Magistrátu hl. m. Prahy jako sekretář [Ondřeje Prokopa](https://praha.eu/web/praha/seznam-zastupitelu#/detail/-5357), předsedy kontrolního výboru MHMP. Ondřej Prokop je předseda pražského ANO.


{% include newsletter-box.html %}
