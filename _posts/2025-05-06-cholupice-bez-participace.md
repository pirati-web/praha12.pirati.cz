---
category: blog
title: "V Cholupicích o občanech bez občanů"
date: 2025-05-06
author: Eva Tylová
authorId: eva.tylova
image: posts/2025-05-06-cholupice-bez-participace.jpg
tags:
  - participace
---

Radní Prahy 12 se chlubí dobrou participací s občany. Podle Moniky Kuncové, zakladatelky [Sdružení pro rozvoj Cholupic](https://www.zitcholupice.cz), je ale realita jiná. Sdružení bylo založeno s cílem usnadnit občanům aktivní komunikaci s radnicí a ovlivňovat dění v jejich komunitě.

Monika Kuncová, která se připojila i k pracovní skupině pro Cholupice, původně očekávala úzkou spolupráci s radnicí. **To se neděje!** a uvádí řadu příkladů. Jedním z kontroverzních projektů je lanovka v parku v ulici Maletická, která je pro většinu dětí nedostupná a násyp pod ní obsahuje nebezpečné střepy. Tento herní prvek byl postaven bez předchozí konzultace s občany.

Dalším příkladem je chodník, který protnul park v Cholupicích, a to bez jakékoliv konzultace s místními. Podle neoficiálního vyjádření místostarosty Petra Šuly na pracovní skupině se tak stalo z rozhodnutí radní Lenky Vedralová. Sdružení dlouhodobě bojuje za bezpečné chodníky kolem Hornocholupické a Podchýšské a za zajištění bezpečné cesty pro pěší a cyklisty na letiště.

### Vyřazování návrhů z participativního rozpočtu pod falešnou záminkou

Negativní zkušenost má i obyvatelka Cholupic Martina Rázus Paříková, uvádí: _„V loňském roce jsem podala návrh do [participativního rozpočtu]({%link _posts/2023-09-12-pariticpativni-rozpocet-praha-12-bez-obcanu.md %}), který **obsahoval tři nové herní prvky v cholupickém parku**. Zkoumala jsem i povinné plochy, které byly k daným prvkům třeba a navrhla umístění tak, aby se příliš nezmenšila plocha parku. Přesto mi přišel e-mail s informací, že se vejde pouze jeden prvek, a to tabule na kreslení křídami, která měla mít z druhé strany plochu na hru piškvorek. Cituji: „Odbor životního prostředí pouze upozorňuje na omezenou kapacitu hřiště, a tudíž je schopen realizovat pouze malovací tabule. Realizace na tomto hřišti je omezena kapacitně např. z důvodu dopadových a ochranných ploch u jednotlivých herních prvků.” Zároveň bylo navrženo, že můj návrh bude vyřazen z participace a tabule bude instalována přímo za peníze z rozpočtu MČ a není tedy ani třeba hlasování. To vypadalo jako víceméně dobrá zpráva, a tak jsem souhlasila. Nedávno přibylo v parku opravdu něco nového, ale úplně jiného než ona tabule. Bez jakékoliv komunikace se mnou. Na můj e-mail s dotazem, jestli je to ještě něco navíc k té tabuli, mi z odboru odpověděli až na urgenci, že požadovanou tabuli již objednali.”_

{% include related-post-box.html relatedpost='_posts/2023-09-12-pariticpativni-rozpocet-praha-12-bez-obcanu.md' %}

Martina Rázus Paříková podávala návrh i předloni, ten se nedostal ani do hlasování, stejně tak i velká většina tehdejších návrhů. _„Člověk po takových zkušenostech tak trochu ztrácí k nějaké participaci motivaci. Je zajímavé, že měsíc a půl po mém e-mailu bylo oznámeno, že v parku bude vystaven chodník, který zabírá určitě podstatně více místa než ony prvky a o kterém už Odbor životního prostředí nejspíše věděl. Jeho vznik nikdo s místními nediskutoval a ani nechápeme, k čemu tam vlastně je. Je to další z příběhů „o nás bez nás“. A tak se začínám obávat, jak bude vypadat spolupráce radnice s místními například ohledně podoby a funkce kulturního domu,“_ dodává Martina Rázus Paříková. 

Za působení Pirátů v radě pracovala komise rady pro Cholupice, Točnou a Komořany. Tu současné vedení radnice vyměnilo za pracovní skupiny, které mají daleko nižší pravomoci. V pracovních skupinách se např. nehlasuje a jejich doporučení nejsou oficiálním podkladem pro rozhodování rady. K čemu tedy jsou?

{% include newsletter-box.html %}
