---
category: blog
title: "Den Prahy 12 s kmotry Janouškem a Pitrem za zády nechceme"
date: 2026-01-08
author: Eva Tylová
authorId: eva.tylova
image: posts/2026-01-08-den-prahy12-u-janouska-nechceme.jpg
tags:
  - kauzy
---

Starosta Prahy 12 Vojtěch Kos (ODS) uspořádal v roce 2025 Den Prahy 12 a Den dětí na břehu Vltavy v areálu lodě Rosmarina. Kde je chce pořádat letos? Opětovně se prý hovoří o areálu Rosmariny.

### Kancelář Romana Janouška na lodi Rosmarina

Kolem této lodě panují dlouhodobě pochyby, ale teprve teď jsou potvrzené. V rámci projektu mapování českého podsvětí [sledoval investigativní novinář Jaroslav Kmenta](https://www.novinky.cz/clanek/domaci-skryta-kamera-byvaly-prokurator-se-uctive-klanel-janouskovi-40554221) vchod do kanceláře Romana Janouška na lodi Rosmarina. Roman Janoušek je jednou z nejvíce kontroverzních osob z řad někdejších pražských kmotrů, tedy politických podnikatelů, kteří za éry ODS vydělávali na svém vlivu v politice. 
 
### V kanceláři za Romanem Janouškem i Tomáš Pitr

Právě v rámci sledování vchodu kanceláře se zjistilo, že ho navštěvuje další kontroverzní osoba, a to Tomáš Pitr, který je jednou z hlavních autorit podsvětí. Je to bývalý parťák zavražděného kmotra Františka Mrázka (zavražděného také na území Prahy 12 v zámečku Nové dvory). Společné aktivity Janouška a Pitra nyní vzbuzují zájem policie. Ta podle informací novinářů prověřuje některé projekty, za nimiž tato dvojice stojí. S firmami kolem Rosmariny je propojen i jistý Jakub Pitr bydlící v jesenické vile, kde policie hledala před lety uprchlého Tomáše Pitra. 

V rozhovoru pro Seznam Zprávy z roku 2021 [potvrdil Pitr vlastnictví lodi Rosmarina](https://www.seznamzpravy.cz/clanek/pitr-promluvil-janousek-miva-spatne-dny-jako-muj-pes-148053).

### Spolumajitel lodi Ivan Havel obviněn v kauze Motol
 
Že kolem lodi Rosmarina není něco v pořádku, jsme zjistili již loni, kdy byl obviněn [Ivan Havel](https://www.seznamzpravy.cz/clanek/domaci-kauzy-firma-davala-uplatek-pet-milionu-ludvik-trval-na-deseti-pise-policie-270688), za to, že za Geosan Group a.s. předal úplatek za v kauze Motol. Havel dlouhodobě zastával nejrůznější funkce ve firmě Gastro Rosmarina s.r.o. nebo FSPM a.s., které loď provozují. 

Takže za mě, pane starosto, my nechceme slavit Den Prahy 12 ani Den Dětí s kmotry za zády. Proto Vás vyzývám, abyste vybral místo konání akcí městské části mimo areál lodě Rosmarina.

_Ilustrační foto: Roman Janoušek na lodi Rosmarina, Novinky.cz_

{% include newsletter-box.html %}
