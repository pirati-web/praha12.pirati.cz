---
category: blog
title: "Participativní rozpočet Prahy 12 bez občanů Prahy 12. Koalice ANO, ODS a TOP09 rozhodla o výběru návrhů za ně. Vyřadila knihobudku i květiny na kruhovém objezdu"
date: 2023-09-12
author: Michal Macek
authorId: michal.macek
image: posts/2023-09-12-part-rozpocet.jpg
tags:
  - participace
---

Koalice ODS, ANO a TOP09 ve vedení MČ Praha 12 si okleštila pravomoc občanů, když hned 13 ze 17 návrhů občanů vyřadila z možnosti financování prostřednictvím participativního rozpočtu. Nástroj, který umožňuje občanům zapojit se do rozhodování, stojí nejen na návrzích občanů, ale také na jejich hlasování o tom, který z návrhů bude MČ financovat. Zapojení občanů do participativního rozpočtu bylo rozhodnutím radnice výrazně omezeno. 

> “Radnice svou selekcí návrhů sama určila, které z nich se realizovat budou a které ne. Na návrhy občanů sice vyčlenila stejně jako loni – 1,5 milionu korun, předem ale určila, k čemu se využijí. Udělala krok A, už ne však B. Zbývající nevyřazené projekty celkem vyžadují 1,425 milionu. Je tedy jasné, že budou realizovány všechny čtyři, bez ohledu na hlasování občanů. To se teď jeví jako zcela zbytečné. Jeden ze základních principů – lidé si sami mohou vybrat, co jim nejvíc chybí a co nepovažují za důležité – tak byl zcela zlikvidován,” komentuje rozhodnutí bývalý starosta Prahy 12 Jan Adamec (Piráti).

Opoziční klub Pirátů se proto obává, že slibně rozjetý projekt participativního rozpočtu ztratí důvěru občanů a odradí ty z nich, kteří se chtějí na utváření veřejného prostoru Prahy 12 aktivně podílet.

Vyřazen z hlasování byl například [návrh na zřízení knihobudky](https://tvorime12.praha12.cz/tvorime-dvanactku-2023/navrh-5v2jzD8RWgAjT8khFLrYmX) s tím, že radnice preferuje návštěvy knihovny. Stejně tak byl vyřazen návrh cholupického spolku občanů na ozdobení [kruhového objezdu květinami](https://tvorime12.praha12.cz/tvorime-dvanactku-2023/navrh-g4cp8j5kz88W8ZMiUp37DV).

> “Je to  prosazování politického rozhodování shora namísto názorů občanů. Neprošel například za mě víc než legitimní návrh dobudování chodníků v Cholupicích, které v místě chybí, který vznesl tamní spolek. Starosta Kos se navíc chová tak, že to vypadá, že kdo se mu znelíbil osobně, toho návrh prostě nechal škrtnout. Doslova vzkázal, že nepotřebuje občany k tomu, aby věděl, co v okolí jejich bydliště dělat,” doplňuje pirátský zastupitel Michal Macek. 

Návrhy pro financování z participativního rozpočtu mohli občané podávat do poloviny června. Do konce prázdnin pak probíhalo zajištění proveditelnosti a udržitelnosti přijatých návrhů projektů včetně zapracování nezbytných doplnění či změn, nebo také vyloučení návrhu projektu. Jak bylo potvrzeno v září, u hned 13 ze 17 návrhů k vyloučení zásahem radnice došlo. Výsledek hlasování občanů plánovaného na průběh září a října je tak dopředu znám.


