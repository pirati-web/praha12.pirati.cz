---
category: blog
title: Praha 12 vstupuje do spolku Otevřená města
date: 2019-06-29
author: Václav Šístek
authorId: vaclav.sistek
image: posts/2019-06-29-otevrena-mesta.jpg
tags:
  - zastupitelstvo
  - rada
  - digitalizace
---

Tuto středu na svém 6. zasedání zastupitelstvo schválilo vstup Prahy 12 do spolku samospráv [Otevřená města, z.s.](https://www.otevrenamesta.cz/)

V krátkodobém horizontu nám tento krok přinese možnost zapojit naši městskou část do aplikace [CityVizor](https://www.cityvizor.cz/), která poskytuje především detailní rozklikávací rozpočet. Každý tak bude mít možnost pohodlně kontrolovat hospodaření s veřejnými prostředky. Na technických detailech pracujeme. V rámci [3. jednání komise pro digitalizaci](https://www.praha12.cz/assets/File.ashx?id_org=80112&id_dokumenty=70493) již proběhlo demo aplikace nad reálnými daty Prahy 12.

V dlouhodobém výhledu přispějeme k naplnění cílů spolku, se kterými se plně ztotožňujeme. Mezi ně patří sdílení nákladů na otevřená technická řešení, která si dosud města a samosprávy řešily s komerčním sektorem samostatně. My bychom raději spolupracovali s ostatními a naplnili vizi redukce jevu zvaného vendor lock-in, tedy uzamčení úřadu k jednomu dodavateli.

A to zejména využitím open source metodiky vývoje a svobodného licencování. Více o tom, jak a proč zavádět open source a svobodný software ve veřejné správě, se dočtete v materálu [Public Money, Public Code: Modernizace veřejné infrastruktury svobodným softwarem](https://gitlab.com/otevrenamesta/public-money-public-code-cs/blob/master/pdf/FSFE_Policy_Brochure_CZ_RGB_200DPI_web.pdf).

Vstupem do spolku plníme další bod svého programu a koaliční smlouvy, je to milník na cestě k otevřenosti a transparentnosti našeho úřadu směrem k občanům.
