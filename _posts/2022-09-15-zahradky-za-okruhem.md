---
category: blog
title: "Tlaku na zhodnocení pozemků rodinných příslušníků politiků v chatové osadě nepodlehneme"
date: 2022-09-15
author: Jiří Brůžek
authorId: jiri.bruzek
image: posts/2022-09-15-zahradky-za-okruhem-hlasy.png
tags:
  - kauzy
---

Před volbami pro Vás mapujeme, jak si politici na Praze 12 dříve pomáhali k majetku či penězům. I o to se totiž v komunálních volbách hraje. O vliv několika jednotlivců na vybrané zakázky nebo třeba územní rozhodnutí. Skrze takové “šikovné” ovlivnění lze například [své firmě pronajmout výnosný billboard](https://praha12.pirati.cz/aktuality/lidr-ano-si-prihral-pronajem-reklamni-plochy.html) nebo [postavit ubytovnu v místě, kde nemá co dělat](https://praha12.pirati.cz/aktuality/pinc-ano-ubytovna-u-skladu.html).

Poslední vývoj v kauze komořanské zahradní kolonie je bohužel čerstvější a díky včasnému zásahu Pirátů v zastupitelstvu zatím tento plán na zhodnocení pozemků nevyšel. Po volbách ale může být všechno jinak. Za Piráty proto už od našeho vzniku jasně říkáme: tyto praktiky pro Vás sledujeme, hlídáme a nedopustíme.

### Bývalý starosta Maruštík a kdo další?

Oblast zahrádek ležící v Komořanech na jih od dálničního okruhu dál láká spekulanty. Nedávná návštěva katastru odhalila nové zajímavé skutečnosti ohledně majitelů chatek. Už před komunálními volbami 2018 jsme psali o případu, kdy [jednu z chat koupil bývalý starosta Milan Maruštík (ANO)](https://praha12.pirati.cz/aktuality/marustik-kupuje-chatu.html) a vzápětí na onom území tehdejší koalice ANO, Změny pro Prahu 12 a ČSSD souhlasila ze změnou územního plánu, která by umožnila místo chaty postavit na pozemku  klasický rodinný dům. Tento pokus o významné zhodnocení pozemku ale nevyšel, změna nakonec neprošla na Magistrátu hlavního města Prahy.

Na letošním červnovém zasedání zastupitelstva, kdy se schvalovaly připomínky Prahy 12 k metropolitnímu plánu, se najednou objevila občanská žádost za změnu územního plánu lokality na obytné využití, o které se následně hlasovalo. Na následujícím zářijovém zasedání téma změny územního plánu v této oblasti opět otevřel zastupitel Stanislav Kadeřábek (ANO). Jak se 14. 6. 2022 o zhodnocení pozemků zahrádek hlasovalo?

| Strana          | Pro | Proti | Zdržel se | Nepřítomen |
|-----------------|-----|-------|-----------|------------|
| Piráti a Zelení | 0   | 8     | 2         | 0          |
| ANO             | 5   | 0     | 0         | 2          |
| ODS             | 3   | 0     | 2         | 1          |
| TOP 09          | 0   | 0     | 4         | 0          |
| Změna pro P12   | 3   | 0     | 0         | 2          |
| Občané 12       | 0   | 0     | 0         | 2          |

(zdroj: [hlasování č. 29](https://www.praha12.cz/assets/File.ashx?id_org=80112&id_dokumenty=91126))

Pro změnu tedy hlasovaly opět ANO a Změna pro Prahu 12 a nově i polovina zastupitelů ODS. Těchto 11 hlasů ale nestačilo, bylo potřeba ještě o sedm víc. Piráti hlasovali pro předchozí variantu usnesení, která na tomto území navrhovala zachovat současné rekreační využití. Zástupci Změny nejdříve mlžili o “potřebě legalizovat černé stavby”, aby poté otočili a argumentovali nemožností zřídit si v chatě trvalé bydliště. Dle zákona to přitom možné je.

Po jednání zastupitelstva jsme se tedy znovu podívali do katastru nemovitostí na majitele chat za dálničním okruhem, jestli tam vedle pana Maruštíka nenajdeme další jména napojená na místní politiky.

#### Jedna rodina vlastní každou pátou parcelu v oblasti

K našemu překvapení jsme zjistili, že každá pátá parcela v této oblasti (přesněji 11 z 61) patří příbuzenstvu nynější europoslankyně, dříve senátorky, Veroniky Vrecionové (ODS). Zajeli jsme se podívat do této lokality osobně a bavili jsme se s místními a snad pokaždé jsme slyšeli, že sami od Vrecionových obdrželi nabídku k odkupu. To může vysvětlovat, proč byla pro změnu i část zastupitelů za ODS.

![Europoslankyně Veronika Vrecionová na schůzi mladých ODS ]({{'assets/img/posts/2022-09-15-zahradky-za-okruhem-vrecionova.png' | relative_url }} )
_Europoslankyně Veronika Vrecionová na schůzi mladých ODS._

### Naše stanovisko
Zahrádkářské oblasti k Praze neodmyslitelně patří. Nebráníme se teoreticky změnám územního plánu, ale jen za předpokladu, že předtím proběhne širší diskuze v komisích městské části. Tato lokalita podle nás není pro bytovou výstavbu vhodná, leží přímo vedle dálničního okruhu a je tedy nejvíce zatížená jeho hlukem. Chybí například také kanalizace. Další situaci, kdy stavebník zatíží lokalitu obytnou výstavbou bez infrastruktury a následně po městě požaduje, aby infrastrukturu dodalo za veřejné rozpočty, odmítáme. Takto dělali “rozvoj” města naši předchůdci a problémy plynoucí z tohoto neuváženého povolování staveb dopadají na městskou část dodnes.

Jak jsme zjistili a výše popsali, v lokalitě je nyní přítomný velmi silný investor, který čeká na zhodnocení svých pozemků změnou územního plánu. Město by k němu mělo takto přistupovat a v případě, že by převážily argumenty pro změnu územního plánu, žádat po něm příspěvek na rozvoj infrastruktury městské části [podle metodiky](https://www.praha12.cz/assets/File.ashx?id_org=80112&id_dokumenty=89892) schválené Magistrátem hl. m. Prahy i Městskou částí Praha 12.


